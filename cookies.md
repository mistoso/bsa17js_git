# Печеньки
### Іздрик
#### "після прози" 2013.

ну але ж ти не побудеш на місці!
куди тебе знову тепер несе?
я сиджу пописую вірші
чайок попиваю то те то се
де тебе носить?
що тобі треба?
в чому твій пунктик і де твій пункт?
небо воно ніби всюди - небо
води - вода
земля - грунт
а ти як ракета земля-повітря
а іноді як земля-земля
і вже не стає ні терпіння ні вітру
щоб збити твій курс
з бойового руля


пливе корабель мій тримається курсу -
під воду іде потихеньку..
а ти прилітай як тебе попустить - 
у мене тут є печеньки..
