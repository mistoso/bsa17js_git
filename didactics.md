#Дидактика

*Dilige et quod vis fac*  
**Aurelius Augustinus**  


думай що хочеш  
роби що можеш  
люби як умієш  
і мовчки Йди -  
слово окремо жити готове  
його стережися  
воно - не ти  


риби прегарні  
звірі попарні  
птахи хисткі  
листя хрустке -   
це твій беграунд  
вповні планетарний  
бо с лово не марно таке містке  


мостити міста  
тісто місити -  
місія марна  
і не проста  
та тільки пісня  
відв'язної піфії  
вкаже дорогу з хреста і з моста  


віруй як можеш  
іди куди знаєш  
душу ховай від ока юрби  
май свою майю  
хоч збоку хоч скраю -  
тільки люби  
тільки люби  


